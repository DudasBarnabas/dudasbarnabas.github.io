# Kísérlet demo

- A videojátékokban található véletlenszerű virtuális jutalmakat tartalmazó digitális tárolókat, a lootboxokat vizsgáló diplomamunkám része volt egy szöveg-alapú kalandjátékot modellező kísérleti elrendezés. Ebben a kísérletben az általunk kidolgozott, a valós mintára kidolgozott lootboxokat vásárolhatták meg a résztvevők. A kísérletünk célja elsősorban tehát az okológiai validitás erősítése volt, hiszen a lootboxhasználat felmérése kérdőíves módon nehézkes.
- A kísérlet rövid demonstrációja a következő linken elérhető: https://dudasbarnabas-demo.onrender.com/demo/lootbox_game_demo
- A kísérlet működésének hatékony és szemléletes bemutatása érdekében készült próbaverzió vagy "demo" célja az ilyen és ehhez hasonló témákban zajló kutatások módszertani lehetőségeinek felvázolása, ami új perspektívát hozhat az internetes addikciók és videójátékok vizsgálatába.
- A bemutatóhoz a játékot lerövidítettük, de a szöveges és vizuális elemeket maradéktalanul megtartottuk. A kísérlet során megtévesztést alkalmaztunk a résztvevők virtuális háromfős csoportban játszottak, két algoritmus által vezérelt ellenfél ellen, a valóság illúzióját mesterséges várakozási időkkel tartottuk fenn. A kísérlet alapját a közjavak játék adja, az algoritmus által vezérelt ellenfelek meghatározott magas vagy alacsony kooperációjú stratégia szerint kontributálnak minden körben. A próbaverzióban két link elérhető, ami lehetővé teszi, hogy a játék során használt két eltérő stratégiát az érdeklődők kipróbálhassák. Az egyes játékos (a P1-el jelölt linken) a szimulált magas kooperációjú csoportban, a kettes játékos (a P2-vel jelölt linken) a szimulált alacsony kooperációjú csoportban játszhat.
- A három közjavak kör után a játékos sorban megismerheti a kísérlet során felkínált lootboxokat, annak érdekében, hogy ezeket probléma nélkül megvásárolhassa, érméinek száma az első lootbox prezentálása előtt kereken 1000-re vált.
-  Mivel kutatásunkban lootboxként kezeltünk minden olyan digitális tárolót, mely véletlenszerű tartalommal rendelkezik, ezért célunk volt imitálni azt a nagyfokú változatosságot, ami a játékokban is megfigyelhető. A korábbi kutatásokban összegyűjtött típusok és motivációk alapján 5 lehetséges modellt dolgoztunk ki. Ezen lootboxok meghatározott sorrendben vannak a játékosoknak felkínálva, a korábban elutasított lootboxok nem válnak újra elérhetővé a játék folyamán. A lootboxok randomizált jutalmakat tartalmaznak, és 3 lehetséges kimenettel rendelkeznek: a befektetés nem térül meg; a befektetés megtérül, de a jutalom nem haladja meg a befektetés mértékét; a jutalom meghaladja a befektetés mértékét. A 3 lehetőséget modelleztük mindegyik lootbox esetében, ezek egyenlő eséllyel következtek be. Minden lootbox 50 érmébe került, ez alól kivétel az utolsó, mely esetben választhat a játékos egy drágább, potenciálisan jövedelmezőbb és egy olcsóbb (50 érmébe kerülő) lootbox közül. A vizsgálati személyeknek minden lootbox megvásárlására van lehetőségük, amennyiben szükséges, a játék a tudta nélkül kompenzálja a játékost. A játékos által összegyűjtött loot az oldalsó sávba kerül a játék végéig. Az algoritmus által vezérelt ellenfelek véletlenszerűen vásárolnak lootboxokat azonos feltételek mellett.
- A lootboxok vásárlásának elsődleges motivációja játékbeli előnyök megszerzése. Az első lootboxban található jutalom egyértelmű előnyökhöz juttathatja a játékosokat. A ládában 30, 50 vagy 200 érme értékű jutalmat találhatnak a játékosok.
- Számos esetben a lootboxokban található jutalmak nem juttatják közvetlenül előnyökhöz a játékosokat, de felgyorsíthatják előrehaladásukat, megkönnyíthetik a játékmenetet. Abban az esetben, ha a lootboxok tartalma nem rendelkezik egyértelmű pénzbeli értékkel a játékosok számára, akkor is jó befektetésnek tűnhet a megvásárlása. A közjavak játék elsősorban azt teszi lehetővé, hogy a körönkénti jutalmat befolyásoljuk. A második lootbox így a visszaosztott jutalmak megszorzásával (x1, x1,05 vagy x1,1), a többi játékos kooperációjától függően segíti a játékos előrehaladását.
- A lootboxok abban az esetben is vonzóak lehetnek a játékosok számára, ha semmilyen kompetitív előnyt nem nyújtanak. A különböző kinézetek, a játékot és a játékos karakterét megszépítő lootok, amik segíthetik a beilleszkedést, vagy épp a tömegből való kiemelkedést rendkívül népszerűek. A harmadik kategóriájú lootbox modellezéséhez tehát, a játékost azzal az információval látjuk el, hogy vásárlása és a lootbox tartalma is látható lesz a csoport többi tagja számára. Ebben az esetben is meghatároztunk kívánatos eredményt, ugyan a három lehetőség közül egyik sem bírt értékkel a játékmenet szempontjából.
- A másik stratégiai előnyhöz juttató lootbox körönként extra (az egyébként visszaosztott mennyiségen felüli) érméhez juttatja a szerencsés játékost. Ebben az estben a lehetséges körönkénti jutalom mértéke a loot függvényében változott (+5, +10 vagy +15 érme). Az előző modellel szemben a jutalom végső összege a hátralévő körök alapján egyértelműen kiszámolható (összesen 30, 60 vagy 90 érme), a játékosok viszont ezzel az információval nem rendelkeztek.
- Az elsőhöz hasonló módon hoztuk létre a játék végén lévő lootboxot, az egyetlen eltérés, hogy ebben az esetben a vizsgálati személy nem csak a lootbox megvásárlása vagy elutasítása, hanem egy drágább lootbox megvásárlása mellett is dönthet. Ennek tartalma és költsége arányaiban megegyezik az első verzióval (120, 200 vagy 800 érme jutalom).
- A próbaverzióban több közjavak kör nem található, a lootboxok bemutatásával a szemléltetés véget ér. A játék végén az érmék száma tehát nem realisztikus, szelvények sem kerülnek kiszámításra, a kipróbálók a sorsolásban nem vesznek részt, az adatok nem kerülnek tárolásra.
